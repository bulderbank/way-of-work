# Bulder Way of Work
En guide til hvordan vi jobber sammen for å sette en ny standard for bank!

## Velkommen til Bulder
Vår ambisjon er å bygge en bank som oppleves annerledes fordi den formes av folk som bryr seg. Vi tror de beste resultatene kommer når dyktige mennesker har tillit, frihet og ansvar til å bruke styrkene sine. Denne guiden forklarer hvordan vi jobber, hva vi verdsetter og hvordan du kan bidra til å forme Bulder. Dokumentet er for både nye og erfarne kolleger – det er ikke en regelbok, men en levende veileder. Vær med og utfordre, forbedre og gjør den til din.

Bulder lykkes når kundene lykkes. Vi løser ekte problemer, utfordrer det etablerte og er ærlige om hva som fungerer og hva som ikke gjør det. Dette er mer enn en arbeidsmåte – det er kulturen vår.

## Ny i Bulder
Å være ny kan føles overveldende. Det er helt greit – ingen forventer at du kan alt. Vi oppmuntrer deg til å spørre, utforske og engasjere deg. 

### Slik kommer du i gang:

* **Bli kjent med teamet ditt** – inviter kolleger på en kaffe eller til en prat. Jo bedre dere kjenner hverandre, jo lettere er det å samarbeide.
* **Utforsk systemene** – klikk rundt og prøv ting. De aller fleste feil kan rettes.
* **Bidra tidlig og ofte** – ingen idé er for liten. Del tankene dine; tidlig feedback gir bedre løsninger.
* **Hold deg oppdatert** – de fleste diskusjoner foregår i Slack. Følg relevante kanaler og spør hvis du mangler kontekst.
* **Delta på fredagspils** – vår sosiale samling på fredager er en sjanse til å høre hva som skjer i Bulder og å møte folk du kanskje ikke jobber tett med.

### Vanlige spørsmål:

* **Hva skal jeg jobbe med?** – teamet ditt gir deg kontekst og prioriteringer.
* **Hva gjør jeg hvis jeg står fast?** – spør en kollega. Vi hjelper hverandre.
* **Jeg mangler tilgang eller utstyr** – ta kontakt med din leder, så fikser vi det.
> Husk: Å være ny handler om å lære og bli kjent. Ingen forventer at du skal kunne alt med én gang – vi er her for å støtte deg.

## Eierskap
Eierskap i Bulder betyr at du og teamet ditt er ansvarlige for hele løsningen – fra idé til produksjon og videre. Når du bygger noe, tar du også vare på det, måler hvordan det fungerer og forbedrer det over tid. Du har myndighet til å ta beslutninger og vi stoler på at du håndterer risiko, kvalitet og kundeopplevelse.

### Slik ser eierskap ut i praksis:

* **Du tar helhetlig ansvar** – vi feirer suksess sammen, og vi løser problemer sammen. Hvis noe går galt, eier du feilen, fikser den og deler lærdommen.
* **Du tenker på kunden** – løsninger skal gjøre livet enklere for kunder og kolleger. En enkel tommelfingerregel er å «make people awesome».
* **Du jobber med korte feedback‑loops** – mål teknisk ytelse og kundeeffekt. Gjør det lett å deploye endringer og å se om de fungerer. Alarmer skal være meningsfulle og enkle å handle på. I #feedback på Slack får du kontinuerlig kundeinnsikt – det er pulsen vår.
* **Du velger enkelhet, kvalitet og sikkerhet** – løsninger skal være enkle å forstå, vedlikeholdbare over tid og sikre fra starten av.

> Eksempel: Du oppdager et problem i et system teamet ditt eier. Du undersøker, finner rotårsaken og fikser den. Deretter skriver du en kort post‑mortem og deler hva du har lært. Denne kunnskapen gjør at hele Bulder blir bedre. Husk at eierskap ikke betyr at du gjør alt alene – teamet ditt og resten av Bulder står klare til å hjelpe.

> Info: En feedback-loop er en prosess der vi tester noe, får tilbakemelding, og justerer oss basert på det vi lærer. Det kan være fra kunder, systemer eller kolleger. Jo kortere loopen er, desto raskere lærer vi og forbedrer oss.

## Arbeidshverdagen
Vi organiserer arbeidet for å maksimere kundeverdi og skape rom for fokus. Noen team bruker Shape Up med seks uker utvikling etterfulgt av to uker cooldown. Andre foretrekker Kanban for en jevn flyt av små forbedringer. Velg det som passer best for teamet ditt, og juster hvis det ikke fungerer. Uavhengig av metodikk investerer vi minst 1 uke per måned på teknisk gjeld for å sikre flyt i hverdagen.

Møtene våre er få og målrettede. Lange møter uten agenda prøver vi å unngå. Læring er en del av jobben: å lese, eksperimentere med ny teknologi eller rydde opp i teknisk gjeld er like viktig som feature‑utvikling. Når vi reduserer kompleksitet frigjør vi tid til neste utfordring.

### Arbeidsdagene våre preges av:

* **Korte feedback‑loops** – lever små endringer, lær raskt og iterer videre.
* **Tydelige prioriteringer** – forstå hva som betyr mest og si nei til arbeid som ikke skaper verdi.
* **Eierskap til prosess og verktøy** – teamene velger selv verktøy og metoder som passer deres oppgaver. Du vet best hvordan målene dine nås.

> Info: En Shape-up syklus består av seks uker fokusert på feature‑utvikling, etterfulgt av to uker cooldown hvor du kan ta tak i teknisk gjeld eller forberede neste syklus.

## Bulder‑kulturen
Vi bygger Bulder sammen. Gode ideer oppstår ofte i uformelle samtaler ved kaffemaskinen eller ved en rask tegning på whiteboarden. Når vi er fysisk sammen, løser vi problemer raskere og bygger sterke relasjoner.

Samtidig vet vi at livet skjer. Trenger du å være hjemme med et sykt barn, vente på en håndverker eller bare ha en dag med fokus? Hjemmekontor er mulig. Bruk det når du trenger det, men husk at kulturen vår er sterkest når vi møtes ansikt til ansikt. Din tilstedeværelse gjør arbeidsplassen mer engasjerende og gjør samarbeid enklere for alle.

## Prinsippene våre
Prinsippene våre er enkle, men krever daglig praksis. De er rekkverkene som former kulturen vår.

### 1. Ha det kjekt på jobb
* Skap et miljø med psykologisk trygghet der vi kan stille spørsmål, være uenige og lære av feil uten å skylde på hverandre.
* Bygg sosiale bånd – alt fra fredagspils og Bulder Games til LAN, brettspill, klatring eller frisbeegolf. Bli med eller start noe nytt.
* Feir resultater og lær av feil. Når noe går galt, fikser vi det sammen og fokuserer på læringen.

### 2. Vi stoler på flinke folk
* Vi gir teamene tillit til å ta beslutninger og eierskap fra start til slutt.
* Vi jobber tverrfaglig og deler kunnskap – komplekse problemer krever ulike perspektiver.
* Bruk kompetansen din og vær åpen for innspill. Ser du noe som kan forbedres, gjør noe med det eller finn noen som kan hjelpe.
* Kontinuerlig læring er en del av jobben. Sett av tid til å utforske ny teknologi, delta på kurs eller lese en bok.

### 3. Vær kundebesatt
* Lytt til kundene og forstå hva som betyr mest for dem. Noen ganger sitter kunden på pulten ovevenfor deg.
* Bygg robuste, høy‑kvalitets løsninger som er enkle å bruke – både for kundene og for oss.
* Mål effekten av endringene dine. Instrumentér funksjoner og følg opp hvordan de presterer og påvirker kundeopplevelsen.
* Vær rebellen som utfordrer det etablerte. Vi skal sette en ny standard for bank, så vi søker alltid bedre løsninger.

### 4. Skap flyt
* Fjern friksjon og jag forenkling. Jo enklere en løsning er, desto lettere er den å vedlikeholde og forbedre.
* Del kunnskap og dokumentér beslutninger slik at andre kan bygge videre på arbeidet ditt.
* Hold feedback‑loopene korte – diskuter tidlig og ofte, og iterer i små steg.
* Vær nådeløs på prioritering – hvis noe ikke skaper verdi, kutter vi det, selv om idéen kom fra en søndagskreativ leder.
* Løs rotårsaker i stedet for symptomer; midlertidige fiks har en tendens til å komme tilbake når vi minst venter det.
* Hold byråkratiet lavt – en pull‑request går i produksjon når en kollega godkjenner den. Vurder risiko og husk at kunden alltid kommer først.

## Sammen bygger vi fremtidens bank
Vi er ikke her bare for å bygge banktjenester. Vi er her for å bygge noe bedre: en åpen, ærlig og enkel bank som setter en ny standard. Vi fjerner unødvendig kompleksitet og gjør livet enklere for kundene våre og oss selv. Du er ikke bare en del av et team – du er en del av å forme fremtiden for Bulder.

Still spørsmål, se på problemer med nye øyne og bidra til at Bulder blir stedet der gode ideer blir virkelighet.

## Les mer
For dypere innsikt i hvordan vi jobber, sjekk ut (krever tilgang):

* [Prinsipper](https://bulder.atlassian.net/wiki/spaces/BB/pages/2932146187/Prinsipper) – detaljert oversikt over hvilke prinsipper vi verdsetter og hvordan du kan bruke dem.
* [Retningslinjer](https://bulder.atlassian.net/wiki/spaces/BB/pages/2932310030/Retningslinjer) – våre interne beste praksiser for samarbeid, teknisk kvalitet og leveranse.
* [Verktøy](https://bulder.atlassian.net/wiki/spaces/BB/pages/2932637706/Tools) – guider til verktøyene vi bruker daglig, inkludert Jira, Productboard og andre sentrale verktøy.
* [Endringshåndtering](https://bulder.atlassian.net/wiki/spaces/BB/pages/2868051969/Change+Management) – beskrivelse av hvordan vi sikrer at risiko og kvalitet er ivaretatt når vi gjør endringer rett i produksjon flere ganger om dagen.
* [Feil og læring](https://bulder.atlassian.net/wiki/spaces/BB/pages/243925085/Post+Mortem) – en samling av post‑mortems og hva vi har lært av dem. Se også [Andon Cord](https://bulder.atlassian.net/wiki/spaces/BB/pages/3027337219/Andon+Cord).

> Det er viktig at disse sidene holdes relevante. Hvis du oppdager feil eller mangler kan du redigere direkte!

## Anbefalt litteratur
Vi leser og lærer - her er noen av bøkene som har inspirert vår Way of Work. Hvis du jobber i Bulder og ønsker ditt eget eksemplar, gi en lyd!

* [The DevOps Handbook](https://itrevolution.com/product/the-devops-handbook-second-edition/) av Gene Kim, Jez Humble, Patrick Debois og John Willis – en praktisk guide til flyt, kontinuerlig forbedring og korte feedback‑loops.
* [The Fearless Organization](https://www.wiley.com/en-us/The+Fearless+Organization%3A+Creating+Psychological+Safety+in+the+Workplace+for+Learning%2C+Innovation%2C+and+Growth-p-9781119477242) av Amy Edmondson – om psykologisk trygghet og hvordan den styrker teamkultur, samarbeid og innovasjon.
* [A Philosophy of Software Design](https://www.amazon.com/Philosophy-Software-Design-John-Ousterhout/dp/1732102201/) av John Ousterhout – om hvordan vi kan redusere kompleksitet og prioritere klarhet i design av programvare.
* [The Phoenix Project](https://itrevolution.com/product/the-phoenix-project/) av Gene Kim, Kevin Behr og George Spafford – en roman som viser hvordan DevOps‑prinsipper kan transformere organisasjoner.
* [Site Reliability Engineering](https://www.oreilly.com/library/view/site-reliability-engineering/9781491929117/) av Google SRE‑teamet – om hvordan man bygger robuste, skalerbare og sikre systemer med fokus på automatisering og måling.
* [The Pragmatic Programmer](https://www.amazon.com/Pragmatic-Programmer-journey-mastery-Anniversary/dp/0135957052/) av David Thomas og Andrew Hunt - hvordan utviklere kan jobbe smartere og mer bevisst ved å ta eierskap, tenke helhetlig og kontinuerlig forbedre både kode og arbeidsmåte.
